﻿○先祖梅溪府君行實。	\n	先祖諱瑛字荊璧其先蓋宋宗室自元以來世居蘇之吳江；曾祖諱原一字仲逵，生有元之季，樂善畏法，以懋遷為業，家頗充裕；及入國朝，見時政嚴，恐以財自累，盡捐其田廬帑藏以周貧者，隱居自守，足跡未嘗入城府；既而邑之巨室皆遇禍，而公獨無患，以壽考終，時人服其先見云，寬之六世祖也；祖榮祖字顯之，亦有隱德；父銘，黃岩典史，倜儻有節槩，重然諾，急人之難，厚施而薄望，平生交遊滿海內；初拜黃岩，未之任，意有所不樂，即拂衣而歸，開軒鑿池，日與故舊賓客觴詠為歡娛，有軒曰臨清，堂曰永安，翰林學士馬鐸為之記，諸公題詠甚眾，今卷帙尚存也；母丁氏，先祖慈仁和厚，少事黃岩府君，孝敬備至，甘旨之奉，賓客之費，家雖貧，未嘗不畢給也；性穎敏，書無所不觀，尤精於陰陽醫卜之術，以才諝為鄉里所舉，為邑掾，文而無害；嘗廵獄，有竊盜繫者，其仇家欲致之死，遺先祖百金曰：「願為我除之。」先祖曰：「彼罪未至死，吾不忍也。」卻不受；秩滿，升於朝，授梅溪稅課局大使，革市廛漁獵之奸，通商賈懋遷之利，會計允當，秋毫無私，以老致仕；自為掾至致仕，履歷三十餘年，未嘗有過，名達官上司多重之；先祖既致仕，寬遊邑庠，所以訓誨寬者，日夜勤勤懇懇，為延明師，讀書肄業，親督促之，每見微有進益，輒喜溢於面，嘗曰：「吾先世積德百有餘年，我身亦不為惡，我後必有興者矣。」平生待人接物，未嘗有急遽之色，雖御僮僕，未嘗有詈言，為人退怯，與物無競，非理相干，但以禮遣，平居細故，唯唯若無所可否，至於臨大事，則卓有定見，毅然不可奪也；歸老二十餘年，守靜安分，貧而能樂，鄉里有稱貸不能償者，往往舍置之，遇伶仃孤苦之人，未嘗不掇食解衣以溫飽之，其慈心愛人，蓋天性也；甚惡巫□之徒及浮屠氏之說，家人有疾病，療以醫藥，不為祈禳，有喪不作佛事；今年夏，忽以微疾終於正寢，四月十九日也，距生永樂乙未，享年七十有七；先祖為人少病，年雖老若少壯然，方期以百年，不謂其遽止是也，嗚呼痛哉！配祖母莫氏，子男二，長為家君旸，封承德郎，刑部主事，娶先母封安人沈氏，次用，娶姚氏；女二，適方鼎、金濂；孫男六，長完，次即寬，歷官刑部浙江司郎中，次宏、寵、宇、宬，為儒學生；女一，適龐顥；曾孫男五，女四；卜以十二月十八日安厝於吳山靈石峯之原；寬重惟先祖行誼純至如此，不可無述，故敢抆淚敬書以俟，庶當代名公巨儒秉記載之筆者有所采云；弘治四年八月二十日謹述。