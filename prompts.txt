﻿昆山知縣鄭侯行狀。	侯諱達，字叔通，姓鄭氏，世家黃州廣濟縣。曽祖觀福，祖善友，父庸。永樂初，庸隸籍襄陽衛，今為襄陽人。侯念上世無仕者，勝冠即發憤讀書，修文辭，圗進取，兼攻真行書，教授武臣子弟數十輩。時襄陽府學鄉試三脫科，提調官聞侯名，招入補學官弟子。宣徳乙夘，遂選湖廣秋闈第六人。考官讀其策，皆鑿鑿有用之言，表章三問於試錄。明年，卒業太學，業成，授陜西盩厔縣知縣。盩厔舊有西洛峪水渠，在勝國時為農利甚溥，後被畊者夷之，漫為陸壌，令數代無有注意者。侯至，求原規，改而正之，農賴以濟。詳載訓導長安董楙所撰廣濟渠記。髙乙坐大闢，囚系九年，侯讞其寃，得不死。三考書最，朝廷賜敕，有撫字克勤之褒，封父如其官，母王，妻馮，皆孺人。景泰五年，蘇松大飢，大疫，死者枕籍，貧民牽扶入城市乞食，旦人而夕鬼，主縣者莫能措手，稱病去。巡撫尚書李公意時勢若此，必得有為者吏茲土以拯民艱，具奏時侯在選部，該進秩，乃升食從六品俸，仍來知縣事。昆為弊積乆，濟農預備諸倉，雖有登載之數，而實十無二三。侯下車，計實在數，合諸貧民之數，戶不過三斗，土塊槁秸半之，民雖入手，終無以為計。子棄父，夫棄妻，老弱待盡。侯乃日夜遍詣稍贏餘之家，喻以禍福，官與文卷，隨其多寡而稱貸之，得穀數千斛。於是分集將委溝壑者於僧寺道觀，日給粥二次，凡官府廢材，神壇樹木，悉取以供薪爨，病有藥，禮請致仕良醫副葛明仲掌其事，勞心焦思，黑髪變白。及秋，髙鄉頗稔，且水退，遣歸複業。向之廬舍已為糊口所廢，侯又市竹架屋，為經紀之，春複給與穀種，俾里正假以耕具，凡可用心者，無一不至。此侯在昆第一事。初荒時，民食犬，賣皮犬盡，食糟糠麥柤，糟糠麥柤盡，食草根樹皮，草根樹皮盡，別無可食。時屬縣有折糧白金數萬兩在府，侯痛以為言，太守誤聽群議，持往湖湘糴米，舍近之逺，則涸轍之鮒，無以為命矣。此民之所以重困也。他如巡江千戶索財擾民，發其事，千戶充軍，隨從都御史知事，擅攬威權，上書直言其奸。學諭陳登有治才，儒士周號有文學，咸與推轂，日進老儒龔大章，沈誠學於堂，諮訪民事得失利病，咸聽盡言。為鄉試簾外官者三，會試簾外官者一。性至孝，封君與母孺人皆在原籍，心不忘思，言不置口，語及必墮淚。去年冬，滿初考，即日趣裝上道，冀得奏請歸侍糧事，嚴上司俾姑視事，不得去，劇不如意。天順二年閏二月廿八日，患癃閉七日，卒，享年五十有九。配即馮，四川某府經曆義女弟，生八男二女，賓寅宜實完安宗寵男之名也。寵母側室張韓馬劉倪韓王婦之姓也。馬澄湯某女之壻也。歸以某年月日塟某地。嗚呼！侯謙恭節儉，盡心乃職，布袍蔬食，畧無富貴氣味，所謂憂民如有病，見客似無官，侯誠有焉。所著有尊生槁十巻，予辱侯愛敬於其歿，不能無情，謹述數事，授諸孤，俾乞銘於立言信後者焉。謹狀。